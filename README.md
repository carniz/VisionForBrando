# Vision för Brändö
![Brändö kommunvapen](https://upload.wikimedia.org/wikipedia/commons/thumb/5/5a/Kommunvapen_%C3%A5rsmodell_05.tif/lossless-page1-90px-Kommunvapen_%C3%A5rsmodell_05.tif.png)

## Problemformulering

Brändö, och skärgården avfolkas. Den kvarvarande befolkningen flyttar bort, åldras och dör, och nyinflyttning sker inte i motsvarande takt. Utvecklingen avstannar.

Den historiska utkomsten för befolkningen har varit småskaligt fiske och jordbruk, vilket för den moderna människan ter sig som en anakronism. Brändö behöver möta samtiden och bli en del av den i ännu högre grad än förut.

## Målsättning
Attrahera unga människor som vill leva ett enklare, lugnare, och mer naturnära liv. Detta kräver dock att vissa grundläggande behov för dagens (och framtidens) generation tillgodoses:

- Bo (Bostad)
- Jobba (Arbete)
- Umgås (Fritid)

### Bo
För den som vill prova på att bo på Brändö är det ett stort steg i sig att bosätta sig på en ö längst ut i den Åländska skärgården. Att kräva eller förvänta sig att folk ur den tänkta målgruppen ska göra en betydande investering för att köpa bostad eller mark för att sedan bygga sig en bostad ter sig relativt orealistiskt. De flesta skulle nog snarare se en flytt till Brändö ur ett "try (and then maybe buy)"-perspektiv, och för detta behövs det att det finns hyresbostäder.

### Jobba
Småskaligt fiske och jordbruk tillhör det förgångna. Det finns givetvis ingenting som hindrar att man ägnar sig åt sådant som fritidsintresse, men den moderna människan är högutbildad och har möjlighet att ta med sig sitt jobb dit man kommer. Brändös räddning är just sin unika potential att kunna erbjuda en ren, vacker och naturnära plats att utföra sitt jobb på, för dem som kan ta med sig sitt befintliga arbete dit. Men som den sociala varelse som vi är, så behöver vi en plats där vi ser och möter andra människor. De flesta mår även bättre av att separera arbetet från fritiden så mycket som möjligt, så att man inte påminns om sitt arbete när man är ledig. Därför är så kallade coworking-center en idealisk lösning: man har en dedikerad plats att jobba från, där man samtidigt får en social kontext. Det är en plats där man kan stöta ihop med andra vid kaffemaskinen, prata aktualiteter och luncha tillsammans med andra människor. För oss som jobbat på distans ett längre tag så förtydligas vikten av detta mer och mer för var år som går.

### Umgås
Vi är, som nämnt ovan, en social varelse. Ett flockdjur, lite drastiskt uttryckt. Vi behöver förutom bostad och arbete någonstans att socialisera. Någonstans att slå sig ner vid ett bord, trappa ner, och kanske slötitta lite på TV:n som sitter på väggen medan man tar en bit mat (eller bara en dryck) istället för att åka direkt hem efter jobbet. Kanske, en kall och mörk vinterkväll, vila blicken på eldstaden i mitten av lokalen medans de vid bordet bredvid samtalar om dagens händelser. Kort sagt: Brändö behöver ett vardagsrum där den morderna människan kan se, och bli sedd av, människor i den yttre sociala cirkeln.

<img width="1104" height="944" alt="AI-värdshus-3" src="https://github.com/user-attachments/assets/f1997c4a-30c2-4117-8a25-0ad8840cf2b2" />

<i>AI-visualisering av en "vardagsrumsinteriör" inspirerad av Österrikiska Gasthaus</i>


## Implementation
- Bygg 8-10 hyresbostäder dit de som vågar ta steget kan bo de första åren.
- Bygg ett coworking-center med kapacitet för 10+ kontorsarbetande personer. Verksamheten skall kunna erbjuda korttidsuthyrning av skrivbordsplatser på dags/veckobasis, för dem som så behöver.
- Etablera en pub-liknande miljö som kan erbjuda mat, dryck, och lättare aktiviteter som TV och till exempel biljardbord eller pilkastning.

## Synergier / Att väga in
Det pratas om att Brändö Andelshandel är i behov av renovering, eller relokering. Brändö saknar även en gästhamn(*), och byns funktioner är rejält utspridda runt ön: butiken ligger i Finnvik (enligt uppgift för att vara nåbar med båt, men idag endast tillgänglig för motorbåtar pga broar), och kyrkan ligger vid Norrstrand (även den enligt uppgift anlagd där för att vara nåbar med båt, men tydligen såg man ingen anledning att slå två flugor i samma smäll för både butiken och kyrkan och till exempel lägga även butiken vid Norrstrand).

![lappo-gästhamn](https://github.com/user-attachments/assets/9326bafb-b071-4259-a0aa-7d3be9c981ae)
*Lappo gästhamn*

I dag är det väl endast Lappo som kan erbjuda en bra gästhamn där allting finns inom gångavstånd. Brändö får ingen del av kakan, men om både Brändö och Lappo erbjöd liknande gästhamnar så skulle det samlade värdet överstiga de enskilda värdena för respektive gästhamn: segelturister skulle se hela området som en enhet, och detta skulle skapa mervärde som gagnar bägga öarna.

- Var skulle i så fall en gästhamn kunna byggas, och vad skulle vara den bästa platsen för en sådan? 
- Vad skulle kunna kombineras för att skapa mervärde? 

Rent praktiskt så är den östra-nordöstra delen av Brändö den del som är tillgänglig för segelbåtar. Segelturister behöver proviantera, och det antas att de flesta sådana behöver kunna nå en butik till fots. Genom att bygga en ny butik inom gångavstånd från en gästhamn på den östra delen av Brändö så uppnås en synergieffekt då butiken blir tillgänglig för både bofasta och båtturister, och omsättningen i butiken antas även öka (under delar av året) tack vare detta.

Och om/när man ändå är i gång med att anlägga en ny butik, varför inte kombinera den med det saknade vardagsrummet? Låt en del av byggnaden utgöra detta vardagsrum; kanske kan de ta halva byggnaden var i anspråk? Bägge verksamheter behöver ta emot leveranser, bägge verksamheter har behov av kylning av matvaror samt parkeringmöjligheter utanför verksamheten. Och tidsmässigt så delar de kanske på dygnet; den ena öppnar när den andra stänger. Även här finns klara synergieffekter som kan uppnås genom att samexistera. Och nog kan ju även de som anlagt vid gästhamnen kunna tänkas vilja slinka in på en matbit efter att de har handlat? Kodord: <i>gångavstånd</i>.

Och var ska man anlägga en coworking-verksamhet om man verkligen vill kunna sälja in drömmen om den natursköna skärgården? Tänk en bild på en modern marinblå byggnad (med klassiska drag) i ett plan på klipporna vid Djurholm och med skiftet i bakgrunden, med texten <i>Vill du jobba här?</i>, som parafraserar Bellarshamns <i>Vill du flytta hit?</i>.
Det gamla färjfästet i Djurholm står idag oanvänt och utgör ett område som skulle kunna rymma parkering för 10+ bilar.

<img width="1344" height="768" alt="Gemini_Generated_Image_57ghh857ghh857gh" src="https://github.com/user-attachments/assets/13709cef-1a5a-4b4b-8874-edd6f5e607c5" />

*Google Gemini's försök till visualisering av nedanstående förslag till planlösning för ett Coworking Center på klipporna i Djurholm*

Förslag på planlösning:

![Djurholm Coworking Center planlösning](https://github.com/user-attachments/assets/f479b5b9-711e-4ee6-ac94-ba975756ff66)

[Länk till projektet på HomeByMe](https://home.by.me/en/project/931393c331ea67100d79152/djurholm-coworking-center?open_planner=true)

Isometriska bilder på ovanstående planlösning:
![Djurholm Coworking Center isovy norrut](https://github.com/user-attachments/assets/bef75373-f5a4-41a6-9c2b-6e1676cd9670)
<img width="1333" height="736" alt="Djurholm Coworking Center isovy mot sydväst" src="https://github.com/user-attachments/assets/089c6b12-8203-4ec1-8ff2-cbf6ccd5e979" />
![Djurholm Coworking Center isovy söderut](https://github.com/user-attachments/assets/c754ed2b-41cc-4de3-a540-8e43620549ac)

3D-bilder på ovanstående planlösning:
![Djurholm Coworking Center norrut dag](https://github.com/user-attachments/assets/78c7aac5-9e9a-4ef3-afba-2c37a6319b22)
![Djurholm Coworking Center österut dag](https://github.com/user-attachments/assets/0139b343-1235-48e7-991d-72a8b6a0ff43)
![Djurholm Coworking Center västerut dag](https://github.com/user-attachments/assets/1eeb3e1a-c64a-4157-bef1-7669b976254c)
![Konferensrum 2](https://github.com/user-attachments/assets/f8d7f0cc-d568-4428-a742-86738aed7984)

![Djurholm Coworking Center österut natt 2](https://github.com/user-attachments/assets/da336c22-9197-49ef-a1f5-e78ee91771bf)


<img width="848" height="761" alt="Djurholm" src="https://github.com/user-attachments/assets/594f1cec-d203-419a-8b41-475528f7ce7c" />

Djurholm antas dock vara för litet för att rymma både coworkingverksamhet, gästhamn och butik+vardagsrum, men området runt mellan kyrkan och Norrstrand borde med lätthet kunna rymma både gästhamn och butik+vardagsrum. Och vips kan båtturister till fots även gå och ta en titt på kyrkan när de besöker gästhamnen.

<img width="1378" height="818" alt="Norrstrand-satellitbild" src="https://github.com/user-attachments/assets/37d058e2-6257-4c49-97e4-a0e9da8e9c35" />
<i>Området vid Norrstrand</i>

![Norrstrand-satellitbild-med-AI-modifikation](https://github.com/user-attachments/assets/58fdb92a-6ed7-40dd-8115-ea6119efea31)
<i>AI-modifierat satellitfoto av Norrstrand</i>

## På längre sikt / "Stretch goals"
- Gällande coworking-centret vill man så mycket som möjligt minska det administrativa arbetet vid korttidsuthyrning. För detta ändamål kan man tänka sig ett bokningsystem som efter betalning tillhandahåller en kod som kan användas för incheckning och åtkomst av WiFi, liknande hur det kan fungera vid bokning av boende i AirBnb. 
- För marknadsföringen av coworking-centret kan det vara en god idé att gå med i något av de marknadledande nätverken, som till exempel Regus. På detta sätt kan "digitala nomader" hitta centret när de är på jakt efter intressanta platser att jobba ifrån.
- Många tegar i Brändö står i dag oanvända. Om man lyckas attrahera folk utifrån som under en provperiod bor i hyresbostäder så är det inte otänkbart att dessa efter några år vill köpa/bygga en egen bostad. Markägarna i Brändö borde kanske fundera över möjligheten att göra mindre villatomter av sina ägor, så att villaområden på detta sätt kan växa fram på obrukad mark.

## Incitament för inflyttning
I Italien dras man i många regioner med liknande problematik: byar avfolkas och hus förfaller. Förutom erbjudanden att köpa hus för 1€ i döende byar så finns det ett upplägg där människor som flyttar till Italien från ett annat land under vissa förutsättningar endast behöver skatta för 10-50% av sin inkomst under 5 år, och under vissa förutsättningar fortsätta att göra detta i ytterligare 5 år. Detta är ett "win-win"-upplägg eftersom både den enskilde och regionen/staten tjänar på det. Även om någon endast skattar för så lite som 10% av sin inkomst under 5-10 år, så är det en skatteintäkt som annars inte skulle ha uppkommit. Mängden skattereduktion beror på i vilken del av landet det handlar om; i norr erbjuds 50% medan i söder (där avfolkningen och problemet är större) är det 90% under den berörda tiden. Huruvida Brändö skulle kunna erbjuda något liknande är oklart, men kan vara värt att utreda och förhandla om.

Men incitament kan även komma i annan form. Det som gränsar till det spektakulära kan även det fungera som lockbete. I Kalmsta utanför Mariehamn har man på det så kallade Solberget uppfört ett antal moderna höghus i 5+ våningar. Utsikten från en lägenhet i ett sådant hus, om det uppfördes på något av bergen på Brändö, skulle vara kort sagt extraordinär. Kostnaden för att uppföra sådana hus antas dock vara såpass hög att ingen investerare skulle vara intresserad av att hyra ut lägenheterna eftersom payback/payoff-tiden skulle räknas i enheter av årtionden, men om alla lägenheterna säljs på förhand så betalar sig investeringen med en gång. Sådana lägenheter skulle eventuellt kunna attrahera kapitalstarka familjer som söker en unik miljö för sitt boende, om Brändö samtidigt kan erbjuda de andra nödvändiga delarna (Jobba och Umgås).

![Solberget](https://github.com/user-attachments/assets/b7b5d6ab-adc4-44ec-af01-e42a1d22f364)
<i>Solberget i Kalmsta</i>

<img width="1472" height="704" alt="Norrstrand goes Solberget med adderad gästhamn v4" src="https://github.com/user-attachments/assets/f70b507a-11e4-401c-8a79-66da5cc07289" />
<i>AI-visualisering av Norrstrand med modernt flervåningshus, gästhamn och servicebyggnader.</i>

## Målgrupp
Som primär målgrupp avses barnfamiljer i storstadsområden som vill byta sin storstadsstress mot ett lugnare, enklare och mer naturnära liv. Svenska familjer antas tack vare sitt språk ha lättare att komma in i samhället, men man ska ha i åtanke att det i Sverige redan finns relativt gott om mindre samhällen med kustnära läge. Därför kan det vara idé att vända sig till hela Europa; både BeNeLux (Belgien, Nederländerna, Luxemburg) och Tyskland har områden med exremt hög befolkningstäthet, och det Nordiska landskapet tenderar sommartid att attrahera turister från dessa länder. Vänder man sig till hela EU så handlar det om en målgrupp på totalt 450 miljoner människor, och att lyckas attrahera 10+ distansarbetande barnfamiljer till Brändö från en sådan population borde inte vara något problem om alla delarna i visionen implementerats.

## Finansiering
Kommunen har enligt uppgift som policy att endast stå för 25% av kostnaden vid investering. För de resterande 75 procenten behövs därför externa intressenter, och om dessa inte går att finna i den privata sektorn så kanske det finns möjlighet att ansöka om EU-bidrag för "stöd till glesbygdsprojekt", eller liknande. Brändö kommun skulle eventuellt kunna anlita en konsult i sådana frågor för att få klarhet i vilka möjligheter som finns att finansiera byggnation av de olika delarna i visionen. Om man ändå tänkt sikta in sig på hela EU som målgrupp så kanske EU också har ett större intresse av att gå in som finansiär av en unik plats för sina medborgare att bo, jobba och umgås på?

(*) <span style="font-size: 4em;">Gullvivan har en privat gästhamn, men som sådan är den förbehållen besökare till Gullvivan.</span>
